// dictionaryData.ts
--- Start of Additional Example Texts ---
- Aldsóz

Bo kitapnî Látinğeden Kîrîm Tatarğasîna ya da Kîrîm Tatarğasîndan Látinğege ósímlíkler álemínden yapîlgan terğúmelerní kolaylaştîrmak maksatî man yazdîm.  Geşen sene bastîrgan álem-í tayyarat kitabîñ hem bír tekmíllemesí, hem bír dewamîdîr.

Şalîşmanîñ ekí bólímí bardîr. Bírínğí bólím Látinğe-Kîrîm Tatarğa sózlígí, 1080 başlîksózden ibarettír. Kîrîm Tatarğa-Látinğe sózlígí ekínğí bólímíne kelgende, bo kesím bíraz taa geñíş, íşínde 1433 başlîksóz tabîlîr.

Kitapnî ázírlegende ósímlíkler úşún geşen kitabîmda kuşlar úşún de kullangan kóstergení uygun kórdím. Uzman şalîşmalarînda her ósímlík óz korantasîna otîrtîlganî úşún, bo sîralamanîñ kullanmasî nebatat konîsînda uzman bolmagan kíşílerge zorlîklar yaratîr. Onîştan elifbe sîralî bír memba kamuwga taa kolaylî bolîr dep túşúndúm.

Ewelkí yazîlarîmda da yer algan kurallardan ayîrîlmadan, bo sefer "otî" sózín aldînda bolgan sózí men bírleştíríp yazdîm. Sóz mesela tóşekotî, buwmaotî, ayakotî, karlîgaşotî we sayire. Boga uşap "teregí" sózín de aldînda bolgan sózí men bírleştíríp yazdîm, sóz mesela peygamberteregí, akîlteregí, kíyíkteregí, barutteregí we sayire. "Şeşegí" sózíne de kelgende hep şolay-típ yazîldî, mesela şobanşeşegí, ğelşeşegí, kasîrşeşegí, sefaşeşegí we sayire. Ğañî, ayîrî bír añlam yaratkan ekí sózní de gene bírleştíríp yazdîm, mesela ğumurankulagî, karlîgaşkuyrugî, şobantorbasî, kírpítîrnagî we sayire.

Ósímlíkleríñ túrlí-túrlí ózlíklerín de sîzîkşîk man ayîrdîm, mesela sarî-salkîm, dak-taşgúlí, tamgalî-kelínşekşeşegí, maşaklî-sabînotî we sayire. Látinğe-Kîrîm Tatarğa bólímínde ósímlíkleríñ Tatarğasî normal sîralî yazîldî, mesela sakallî-şañşeşegí, dolmalîk-búber, sîpîrga-ğawşanî, sarî-katîrtîrnagî we sayire. Kîrîm Tatarğa-Látinğe bólímíne kelgende sózlíkní aktarganlarîñ yardîmîna kelíp, sîralama ósímlíkleríñ ózlíkleríne kóre tuwul da temel añlamîna kóre yapîldî, mesela añdîzotî, búrşe-; kaşkîrbuwgan, sarî-; altînotî, taw-; peşmek, biyaz-şapkelí-; we sayire.

Bír ósímlígíñ ekí ya da ekíden fazla atî bolganî turumlar da karşîmîzga şîgağaktîr. Bo turumlar başka tíllerde ósímlígíñ fazla atîndan bírísí "bírínğí at" dep ayîrîla. Men "bírínğí at" ayîrmasîn bízím Kîrîm Tatarğamîzda dogrî bolmaganîn fikirínde tabîlîp, ósímlígíñ bútún atlarîn bírdiy tutup, hepísín sîraladîm. Bo fazla atlarnî bírdiy tutkanîm da, Látinğe-Kîrîm Tatarğa kesímínde bír balaban orta nokta man • işaretlep, Kîrîm Tatarğa-Látinğe kesímínde de bír eşañlamlîk man ↔ işaretledím.

Nebatat alanînda uzman bolmagan kíşílerge yardîmğîlîk umutî man, bo kitabîñ bazî yerlerínde mutlak tabîlağak mínlerínden saygîlî okuwğular mení bagîşlasînlar.

Uyan Tatar, uyan keday!
Uyan Tatar, uyan keday,

Eskí defter hesap karay,
Inanma ğat hesabîna,
Ózíñ bólíp, ózíñ topla!

Uyan Tatar, borjîñ óde!
Atañ eğel tóşegínde
Aytîp brakkan edí saga
Kol at endí, dúniyaga! 

Uyan Tatar, íşní beğer!
Kómílmegen ğenazeler
Kabírstanîñ kapîsînda
Beklep buktî, mewta-mewta. 

Uyan Tatar, kalma ğatay,
Tur ayakka, Kîrîm-Nogay,
Altay tílíñ-medeniyet,
Şatlak awazlarnî ğok et! 

Uyan Tatar, sesíñ kóter,
Ğîydîñ bogazîña, yeter!
Seníñ hakkîñ bo memleket
Ke Baysîñ sen, Tokîz Millet.
          (Kóstenğe, 12 mayîs 2010)

Kîrîm kaynay
Karadeñíz şala mújde,
Ğatma endí, kuwan sen de,
Şîk mezardan, kór kartbabay!
Kîrîm kaynay, Kîrîm kaynay… 

Kayttî kalkîm memleketke
Ses uyumî hoşka kete
Uyan Tatar, tur Dokîzbay!
Kîrîm kaynay, Kîrîm kaynay… 

Bír mús kele esken ğelden
Erkin sesler de deñízden
Dúniyalar şaşîp karay
Kîrîm kaynay, Kîrîm kaynay…

Felek toldî ğúregíme
Enver dewlet kîsmetíme
Ónder Tatar tílím yaşay
Úyken-Kíşke-Kîrîm kaynay…
          (Kóstenğe, 14 oşak 2010)

Bolsa eger 
Bolsa eger atîñ Tatar
Batîrsîñ sen, ğúregíñ bar
Bílegíñe şoñgîr konar
Omîzîña da melekler
Atîñ Tatar bolsa eger.

Bolsa eger atîñ Tatar
Kózíñ temír, kolîñ iğbar
Nazarîñdan kurşun kaytar
Ólím saga tiymiy geşer
Atîñ Tatar bolsa eger.

Bolsa eger atîñ Tatar
Baskan taşîñ yerden oynar
Sîkkan taşîñ suwî şîgar
Karşî tursun saga kímler
Atîñ Tatar bolsa eger?

Bolsa eger atîñ Tatar
Altîn sózíñ şuwa atar
Fikirleríñ awur tartar
Seníñ gibílerí ender
Atîñ Tatar bolsa eger.

Bolsa eger atîñ Tatar
Mayday hakkîñ ústke şîgar
Óz tílíñdedír anaktar
Mañlayîñda yazar zafer
Atîñ Tatar bolsa eger.

Bolsa eger atîñ Tatar
Ğaralarîñ şifa tabar
Tañrî saga kîsmet saklar
Kókyúzúnde de Ulka-Yer
Atîñ Tatar bolsa eger.

Bolsa eger atîñ Tatar
Emelíñní gúller basar
Túşúñ şeşek-şeşek aşar
Yuwalanîrlar búlbúller
Atîñ Tatar bolsa eger. 
         (Kóstenğe, 16 temmuz 2010) 

Ne

Ne tuwup nurlarga aşar edím kóz,
Ne şúrúp toprakta bolîr edím toz.
Ne ósíp baladan şîgar edím er,
Ne ğemaát íşínde tabar edím ğer.
Ne ilham, ne nefes, ne solîş, ne es,
Ne awuz fikirge, ne eda, ne ses.

Ne dogan uşurtup ğîgar edím kuş,
Ne kírpík ğumganda yaşar edím túş.
Ne ğuyruk kamîşlap boylar edím kîr,
Ne kagîp penğíre ğîrlar edím ğîr.
Ne tuygî, ne sewda, ne bízler, ne óz,
Ne şiir-manzúme, ne lugat, ne sóz.

Ne keríp ğayîmnî sogar edím aw,
Ne keskín baltam man kerter edím taw.
Ne zúlfiy şáşímde oynar edí ğel,
Ne maga arkadaş baylar edí bel.
Ne kuwat, ne kudret, ne ateş, ne kúl,
Ne dostlîk, letafet, ne şeşek, ne gúl.

Ne şumnî atlatîp kórer edím tañ,
Ne bardan kaberlí kurar edím añ.
Ne ğónden sapmadan ğúrer edím túz,
Ne ílím, felsefe, añlar edím uz.
Ne bílím, ne irfan, ne zaman, ne an,
Ne edep, din-iman, ne namus, ne dan.

Ne ólí ataga ğayar edím kol
Ne tírí balaga aşar edím ğol.
Ne karap pazardan alîr edím ğan
Ne etím-tamîrîm suwlar edí kan.
Ne zihin, ne zekáa, ne akîl, ne oy
Ne kîsîm-akraba, ne tuwgan, ne soy.

Ne bír boş şanakka mení karattîñ,
Ne akîl bermeden masal añlattîñ.
Ne korktîñ túşmege ateşke-suwga,
Ne hergún ğem yettí balalî kazga.
Ne raátlík, ne yukî, ne kúlúw, ne haz,
Ne sefañ boldî kóp, ne kaygîñ da az.

Kábege arkamda taşîsam gene,
Men saga ódemem borjîmnî, nene!
(10 aralîk 2010)

Ádet túşúm

Kele bere ótken, kuğurday túşúme,
Bír eğnebiy katun, şegermíz bíz sewda,
Mení ğandan súye, mení añlay-ala,
Tabiyatî sabit, deñíşmiy túrlene.

Ke o mení añlar, mením íşím, saydam
Onîñ úşún tek, ay! heş bolmay mesele
Onîñ úşún sáde, mañlayîmnî bíle
Ğîlap suwutmaga ateşlensem-kîzsam.

Esmer, sarî, kîzîl? Şáşín rengín bílmem
Lákin atî ela, tatlî, ğîmşak, mahrem,
Eskí dostlar atî, kayîplarga sîrdaş.

Ekí kózí algan hewkellerden nazar,
Sesí mesafelí, taşîr hilmiy, ğuwaş,
Ólílerden kalgan, aziz awaz-ğîrlar.
(Taner Murat'îñ kaytarmasînda, 2011)

Síftí akşam

- Kalgan edí bek şîpalak,
Keñ terekler merak, kurnaz,
Atîp terezege yaprak,
Kelír edí yakîn, az-az.

Mol koltîkta tutup mesken
Yarî-ğalañ, kol tutuşa,
Ğerde úrkeler hewesten
Wak ayaklar, ğuka-ğuka. 

- Bír kóz atsam, mum rengínde
Kíşke bír nur, oynak, zerlek
Dalgalana tebessúmde,
Kókírekte – gúlde bóğek.

- Inğe topîk man bílekler
Óptím, kúldí ğîmşak, azgîn,
Kesíp ğîltîr zengúleler
Gúzel billúr kúlúşlerín.

Ufak ayak kaşîp kete
Kólek astî: "Pítír endí!"
- Razî bolîp elk ğúretke
Igí kúlúş ğeza berdí.

Erínímde kaltîragan
Sábiy kózín óbíp aldîm.
- Başîn yawaş artka tartkan:
"Endí fazla bo yapkanîñ!"

"Bay, músaade, ekí lafka…"
- Artkan óbúw kókírekke
Atîlganda, kúlúp ala,
Kúlúş ibraz heweslíkke.

- Kalgan edí bek şîpalak,
Keñ terekler merak, kurnaz,
Atîp terezege yaprak,
Kelír edí yakîn, az-az.
(Taner Murat'îñ kaytarmasînda, 2011)


Sewdalîlar ólímí
Ğataklarîmîz ğeñgíl mús kokîr
Mezarday deren tutarmîz divan
Hoş sema astî tek bízge aşkan
Kuğurlî şeşek keştemíz taşîr.

Soñ sîğaklarîn ozîşîp alîr 
Ğúreklerímíz, engin meşale
Ruhlarîmîzga, egíz piyale
Koşak ziyalar kuyulup kalîr.

Mawî-pembelí akşam sîrînda
Tek şagîmlaşîp óz aramîzda
Dermíz elveda tartîp kókírek.

Lekelí ayna, ólí ateşler
Aralap kapî soñra tazeler
Kúlúmsúregen sofî bír melek.
(Taner Murat'îñ kaytarmasînda,  18 mart 2011)

Elamet 
Sílíñíz kózíñízní
Kók yúzí aşîlayatîr
Selamlañîz kúneşní
Kara kúnler ketiyatîr. 

Aşîñîz maktaw Kókke
Tílegíñíz şîgayatîr
Kaybîmîzdan kaberní
Elametlí beriyatîr.

Óbíñíz şógíp ğerní
Ğer kîbîrdap toktayatîr
Bataklîktan kalkîmîz
Şabalanîp şîgayatîr. 

Ílíñíz şít terekke
Teregímíz oñayatîr
Tîşawlangan îrgîmîz
Saglam tamîr atayatîr. 

Alîñîz dawul tozîn
Hawa kulak salayatîr
Dawul sesí sagînîp
Ğel de esíp toktayatîr.

Oynañîz tebe-tebe
Omîrga túzeliyatîr
Ewlatlarîmîz endí
Kambîr sílkíp atayatîr. 

Şalîñîz ğalpak-ğalpak
Kantarmamîz kobayatîr
Buwulgan bogazîmîz
Ses-dawuş şîgarayatîr.
 
Şîgîñîz taya-toña
Awur hawa okîyatîr
Kanundur eskí ádet
Uyugan kan kîzayatîr. 

Gezíñíz úyden-úyge
Ayak emín basayatîr
Şatañlamadan endí
Topallar kîdîrayatîr.
 
Kúlúñúz şarpîldatîp
Kolîmîz şeşíliyatîr
Şolaklîk kúnlerímíz
Artta kalîp pítiyatîr.

Karañîz ewlatlarga
Tílí şîgîp tuwayatîr
Ğeñgí koşîk ezberlep
Karîndan kóz aşayatîr.

Ğayîñîz ana tílín
Tíl súyegí íríyatîr
Kurup kalgan erínler
Suwlanîp kîbîrdayatîr. 

Míníñíz tóbelerge
Ana ğónler bekliyatîr
Sîrt, kún betí, kúnbatar
Kol sallap şakîrayatîr.

Karañîz uzaklarga
Mezarlar ğîbîrdayatîr
Atalar súyeklerí
Tak-tok etíp kaytayatîr.

Ázírleníñíz ğolga
Ulusumuz turayatîr
Topragîna kuwulgan
Atlantîlar awayatîr.
(Kókten sesler, I- ínğí bólím, Temúçinden - kîta)

Kitap hakkînda
Konîşma asarlar, susma basarlar!
Kitap hakkînda
Moñgol niuğa tobğawun ya da Moñgollîktan saklî aralar ulusnamesí mením kolîma túşkende men de, herkez gibí, Moñgol man Tatarlarnîñ tewúkesíne kelgende kabersíz edím, taa dogrîsî ánawuñ-mínawuñ tewúkeğísí uydurgan masallarîna kulak asîp tura edím.
Moñgollîktan saklî aralar Óktay Hakaannîñ zamanînda, sîğawul senesí, Juliyan yîlsayîmî 1240-ta, Delígún Boltak man Şílgínğek arasînda, Kelúren Múreníñ Kódege Aralînda toplanîp tutulgan Úyken Kurultayînda, kartlarîñ añlatkanlarîndan şîgarîlîp yazîlgandîr.
Bo ekí kabîñ arasînda  Moñgol man Tatar kardaşlarîmîzîñ tewúkesín deren şaklarîndan alîp Temúçiníñ balalîgî man ğaşlîk şagînaşîk, Temúçin húkúmetke kelgenşík añlatîlmaktadîr. Şahîslarîñ atlarîn we tewúkiy dogrîlîknî kîbîrdatmadan, bazî Orta Asiya memleketlerínde búgúngeşík dayangan eskí şaman ádetlerín de aktarîp ve bazî yerlerín Kodeks Kumanikustan koşîp kelíştírílgendír. Arkasî kîsmetke baglî...

Bayrak kúní
Yígírím-altîsî búgún, haziran,
Minare-minare sús taktî, Bayrak.
Semalar ap-aydîn, mawusî berrak,
Kîrîm'dan dúnyaga okîla ezan.

Ğaş kîzlar kózínde ğîltîray felek,
Kîrîm'îñ-Kîrîm'îñ hawasî sîğak.
Bír bala sallanîp ğelpíldiy Bayrak,
Sîradan kún tuwul, búgún múbarek.

Kórmedím bonday tañ, bonday bír şafak,
Tatarlar-Tatarlar dórt ğónden aga.
Búgúnní yaşattîñ, temenna saga,
Kartlarîñ-ğaşlarîñ kolînda, Bayrak!

Biñ yaşa Bayragîm, ela zenger hakk,
Som altîn-som altîn tamgalî mañlay!
Káyinat rengínden ayîrgan Kuday,
Tom, dokîz bírleşken milletke Bayrak.
(Kóstenğe, 26 haziran 2011)

Ay ğîlar
Neday rutubet
Kurganîñ ústí, baárde.
Ay ğîlar, ebet.

Batîrîmîz Bekmambet yúz yaşînda
Alí Osman kartbabay, batîrîmîz Bekmambet,
Niyaziy kayday edí? - bízge de añlat, úyret.
Bíz de sendiy yaşlanîp yúzúmúzge kelgende
Sóz etermíz Alí'ní keleğek nesíllerge.

Bar mî sízde?
Bastîlar ğurt, tandîr, oşak,
Ğaktîlar úy, yuwa, ğatak,
Bízden ístep altîn-ğuman.
Bar mî sízge ottay dúşman?

Asîp bízní azbar-azbar
Ğîktîlar kór, kabír, mezar.
Bízge dogrî hukuk kerek,
Bar mî sízde onday ğúrek?

Bízní toplap haywan gibí
Súrgún attîlar perşembí.
Bo soy kurutmasî tuwul…
Bar mî sízde tora makul?

Bízden kîrslap mutabakat
Yazdîlar yalanğî lugat.
Bo mî eren, insaniyet?
Bar mî sízde medeniyet?
(10 ewlúl 2011, Kóstenğe)

Ğana-ğîlana
Ğana-ğîlana
Kíşkenekíy boztorgay
Ğazda kurganda.

Ağî
Men alîştîm saga ğoldaş
Menden kopmaz parşa
Makulumasîñ alaşa
Ómíríme almaş.

Bíz tom bolamîz arkadaş
Sen ğetíştíñ aşan
Esleríme zerlí derman
Ádetíme sayaş.

Yaptîk şayir óttírmesín
Pak Tuna'nîñ kírletmesín
Mañlay dertíñ tağî,

Geştík mektep kapalmasîn
Elifbeníñ taptalmasîn
Kuşaklaşîp, Ağî.

Ğerge toymagan
Ğerge toymagan,
Soy tamîrîn kurutkan
Óttíríp ozan.

Adañ-Kúlesí ğîlanlîgî
Eskí ğîlanlîk Adañ-Kúlesí
Ademiyetíñ bihakk menşesí
Kan kusturuwğî Rum felsefesí
Medeniyetíñ kara keşesí.

Suniy kanara Adañ-Kúlesí
Asude kalkîñ muhakemesí
Kîyîşnî dogrî dep kóstermesí
Ak man karanîñ deñíştírmesí.

Lúlelí kírde Adañ-Kúlesí
Insaniyetíñ wahşiyleşmesí
Súrúp kírgenní boyalap eskí
Ğet-beğetlerge súrgúnúñ dersí.

Tuwerek kafes Adañ-Kúlesí
Úyúmní baskan toprak hewesí
Emlak kastasîñ kírlí elesí
Yuwa taptagan yúz ifadesí.

Ólí taşkerman Adañ-Kúlesí
Karmalap eşken kollarîñ pesí
Altîn saklagan kurganîñ esí
Teğawuz geşken aksúyek sesí.

Kadmiy kalawlîk Adañ-Kúlesí
Búgún Tatarîñ hakk meselesí
Nogay-Kîrîmîñ mukabelesí
Beşeriyetíñ muwadelesí.

Tílím zorlagan Adam-Klisesí
Yalanğî ğúmle, yalanzadesí
Uydurmalarîñ sokîr kóşesí
Bótenğíleríñ ğîmşak ókşesí
Tatarğa atî Adañ-Kúlesí
Alien Tower-dîr terğúmesí.
(18 egím 2010)

Mením góñílím
Mením góñílím túwerek, bír kurgan,
Batîr mezarîday, Yes-çit, Mós-í Ğet, Peçenek ya Kuman.
Ğarîk o man tokîş-almaz,
Sîrlî kalîr, añlaşîlmaz.

Kîrda kar ğawa
Kîrda kar ğawa.
Kuman úýúmşúklerí
Karda pîsuwda.

Ğîlayman
Men ozanlar úşún ğîlayman
Kalemíne óttírílgen
Mañlay yazîsînda şaytan man,
Dew, alğîgan kíşílerden.

Men ğaş Neğip úşún ğîlayman
Ğertólede şektírílgen
Ódep ğanî man, hayatî man,
Kaytmamasîn Emelínden.

Men saga ğîlayman Ahmet Gewat, saga da Çelebíğihan,
Saga Húseyin Ğavit, saga da Aliş Gabdullağan.

Saga ğîlayman Mikayil Muşfik, saga Mîrza Sultan-Galiy,
Saga Abdulhalik Uygur, saga da Hanefiy Zeyinalliy.

Men saga ğîlayman Kázim Alekberliy, saga ğîlayman Kuluflî,
Saga Aliy Sabriy, saga Hagibaba Nazarlî.

Saga ğîlayman Emiryakup Dulatulî, saga Bekir Çobanzade,
Tomrîğa'nîñ Kawlaklar'îndan saga ğîlayman Şefkiy Bektóre.

Kóz ğumup
Yem-yeşíl otlaklar ğiyren atlarîma
Ter-temíz hawalar pak kanatlarîma.
Anatíl mektepler merak ballarîma
Tíyílmez mezarlar kart atalarîma.

Hoş-sefa şeşekler temíz ğúregíme
Hakktanîr ateşler ğîltîr kózleríme.
Abat kasabalar zekiy milletíme
Taptalmaz sînîrlar óz memleketíme.

- Kóz ğumup, dostlarîm, peşmanlîk atayîk
Keñ aşîp dayire kol beríp yaşayîk
Bo mením tos-pembe túşúmní her dakka.

Alaymîz, kardaşlar, hep bírden kóz ğumsak
Kaldîrmamîz engel, kaldîrmamîz yasak,
Túşúmúz de bolîr hakkikiy, mutlakka.

Antika kurgan
Antika kurgan.
Tatarlîk tewúkesí
Takîlday: tak-tok.

Mahkúm mezarlar
Mahkúm mezarlar.
Sógíp taşîn kazaklar
Hotel salalar.

Men Numan'îñ bír parşasîman
Korkîp ğellatlar batîr Numan Çelebíğihan'îñ mewtasîndan 
onî parşalap deñízge atkan.
Karadeñíz kîyîp-kîrmîzî bolgan.
Suw-Anasî kelíp bútún kanlî parşalarnî bírer karzak yapkan.
Karzaklar deñízíñ túbúne konîp zaman man bírer dúrdane yaratkan.
Ğîltîrawuk dúrdanelerní balaban-balaban balîklar ğutup algan. 
Balîklarnî Tatar balîkşîlarî tutkan.
Mením kartbabam da bír balîkşî edí, o da şonday bír balîk tutup úyúne algan. 
Balîknî temízlep píşíreğekte íşínden balk-balk bír dúrdane şîkkan. 
Onî, úyúnde tabîlgan altînlarî man barabar yúpek bír ğawluguñ íşíne baylagan.
Arabaga míníp kasabaga bargan. 
Onda usta bír kuyumğuga yakşî bír taj yasatkan.
Tajîñ malayîna ğîltîragan dúrdanení otîrtkan. 
Tajnî bír sandîkka saklagan. 
Kóp geşmeden delíkanlî babam anneme, kaytîp bír ğîyîndan:
"Neniy, men dúlber bír kîzga wuruldum, ğanîm nenem, şonî maga ayttîrtsî" dep aytkan. 
Kartanam kîznî ayttîrîp, nenem bolgan şo kîz "Baraman!" degen soñ, toyda oga tajnî takkan.
Ondan soñra nenem mení tuwurgan.
Men tuwganda tajîñ dúrdanesí íríp ant suwî bolgan.

Men şo suwnî íştím antî man,
Men Numan'îñ bír parşasîman.

Men Túrúk tuwulman
Men Túrúk tuwulman, arkadaş,
Şatma maga kóz men kaş!
Tatarman men, sónmez oşak
Sakayit'ten atkan pîtak
Kîrîm, Azer, Başkurt, Kazan
Akbaş dep aytîlgan Kuman
Malkar, Kazah, Karakalpak
Memleketím Deşt-í Kîpçak.

Men Túrúk tuwulman, arkadaş,
Patlatma kóz, sílkme baş!
Tatarman men, eskí terek
Dogrî ğónní bergen tírek
Aydînman men, kadmiy idrak
Keleğekke ğangan şîrak
Batîr soydan temír-ğúrek
Tokîz ortaklaşkan yúpek.

Men Túrúk tuwulman, arkadaş,
Karama dawa-talaş!
Tatarman, tokîmîm Alan
Memleketím Ílúm-Kerman
Atalarîm tufan ewel
Tewúkege attî temel
Bîzgîn amel takta attan
Şîgîp úyúmúzní baskan.

Men Tatar tuwulman, arkadaş,
Ne bo korkîñ, bo telaş?
Túrúkmen, soyîm múbarek
Eskí Ğet'ten, Hun, Peçenek
Kîrgîz, Túrkmen, Uygur, Nogay
Nenem Yes-çit, Dak'tîr babay
Ag-atîrîşman men, Ózbek
Atilla'dan kut aksúyek.

Men Túrúk tuwulman, arkadaş,
Añlarsîñ yawaş-yawaş!
Tatarman men, dokîz bayrak
Tomrî karînîndan toprak
Bay yarattî mení Mewla
Tom-Riyis'ten tuwgan bala
Ak tanîdî mení Kuday
Tomiris'ten kopkan umay.
(23 Kasîm 2010)

Şîgalar awga
Akşam kurgandan
Míníp Kumanlar atka
Şîgalar awga.

Ófke
Íşíme kóme-kóme ófkemní asîradîm
Endí bellí bolmayğak yapkanîm, oñîm-solîm.
Búgúngeşík ğîladîm affuwlar ete-ete
Endí mení kîzgînlîk ğetíp-tutup ğónete.

Atîma bóten atîp kîrsladîñîz ğurtumnî
Endí bírşiy tîmdîrmaz íşímdekí kurtumnî. 
Hakkîmnî karay-karay geştí ómír-ğaşlîklar
Endí kabaátsíz wursam menden kettí gúnalar.

Ófke hálíñden taymak, ófke ademge dúşman,
Ófke şaytanîñ íşí, ófke maw tuygî, yaman.
Ófke kuturgan delí, seslemeden bakîrmak,

Akîlnîñ oynatmasî, ófke demek alğîmak.
Ófkelí insan ateş salîp bír kóyní ğagar
Ğerkúresí tarlîkta ofkelí bolsa Tatar.

Sen bír yaprak
Sen bír yaprak, men bír yaprak
Kan tamgamîz ana toprak
Ğúregímíz bír atîla
Soyatîmîz bír okîla.

Sen bír kolga, men bír kolga
Ğata-tura aş karînga
Kîtlîk-targa kele-kele
Bogazîmîz, ah, túyúle.

Sen bír terek, men bír terek
Aramîzda geñíş ewlek
Şîgarayîk awaz-seda
Toymaz-tuymaz dúniyada.

Sen bír orman, men bír orman
Şewremízde suniy zindan
Yalan şîksîn soñ hesapka
Kolîn basîp kut kitapka.

Sen bír ada, men bír ada
Tabîşayîk yarî ğolda
Kurutayîk delí selní
Buwutayîk kurî şólní.

Sen altîn tíl, men altîn tíl
Kókten seslí ekí bílbíl
Atamîzîñ topragînda
Sen kafeste, men kirada.

Kím atlatsîn kanun-yasa
Kîrsîzlîknî sorgîlasa
Ortaklaşîp bízím dokîz
Kósterúwğí parmagîmîz?

Kím bílmem dep sílksín omîz
Bírden ótsek bíz ekewmíz
Tewbet betten Uygur Şînğa,
Tuna yaktan men, Tomrîğa.
(6 haziran 2010)

Síftí akşam
- Kalgan edí bek şîpalak,
Keñ terekler merak, kurnaz,
Atîp terezege yaprak,
Kelír edí yakîn, az-az.

Mol koltîkta tutup mesken
Yarî-ğalañ, kol tutuşa,
Ğerde úrkeler hewesten
Wak ayaklar, ğuka-ğuka. 

- Bír kóz atsam, mum rengínde
Kíşke bír nur, oynak, zerlek
Dalgalana tebessúmde,
Kókírekte – gúlde bóğek.

- Inğe topîk man bílekler
Óptím, kúldí ğîmşak, azgîn,
Kesíp ğîltîr zengúleler
Gúzel billúr kúlúşlerín.

Ufak ayak kaşîp kete
Kólek astî: "Pítír endí!"
- Razî bolîp elk ğúretke
Igí kúlúş ğeza berdí.

Erínímde kaltîragan
Sábiy kózín óbíp aldîm.
- Başîn yawaş artka tartkan:
"Endí fazla bo yapkanîñ!"

"Bay, músaade, ekí lafka…"
- Artkan óbúw kókírekke
Atîlganda, kúlúp ala,
Kúlúş ibraz heweslíkke.

- Kalgan edí bek şîpalak,
Keñ terekler merak, kurnaz,
Atîp terezege yaprak,
Kelír edí yakîn, az-az.

Sanatşîlar ólímí
Túşúk mañlayîñnî, gamlî şîraysîzlîk,
Taa kaş kere óbíp şaldîrayîm şañnî?
Isabetke alîp sîrlî tabiyatnî
Atîp kaybetiyím taa kaş ok, ey, oklîk?

Ğîgîp-ğagarmîz bíz awur kîrşawlîknî,
Şalîştîrîrmîz ruh ğuka tasarîda,
Ğennemdiy meraktan kózler yaşlanganda
Siyír eteğekte azim şo Barlîknî.

Kara-kuğur Bólím, tek bír umut tartar,
Bazî kíşí, tapî, Tañrî tanîmadan,
Bír de kókírekler, mañlay takîldatkan,

Ímlí, bek sógílgen, nálet hewkeltraşlar.
Ke yerleşíp ólím, ğañî kúneş gibí,
Şeşek-şeşek atar onîñ míyíñ túbí.

Ğanağîsîñ alkimiyasî
Bírsíñ ateşínden aşîk-aydîn hikmet 
Başkasîndan, Tuwa, kara kíysetmesí!
Bírsíñ mañlayînda: Mezar Kitabesí!
Başkasînda yazar: Sawluk, Yaşaw, Şewket!
 
Sîrlî Hermes, boldîñ maga yardîm, omîz,
Ey, sensíñ ğúregím sallatîp úrkútken,
Ey, sensíñ Midas man mení bírdiy etken,
Altîn sîrîn aşkan karíp, eñ ogîrsîz.

Men altîndan temír yaparman sayeñde
Ğennem de ğennetten ğanîm ístegende;
Tabarman saklangan bír súyúmlí mewta

Ufuktakî biyaz bulut kefenínde,
Semalarîñ kîyuw, kenar ğagasîna
Kurarman koş-koğa tabut, ortasîna.

Ğewaplaşmalar
Tuwa bír tapînak, tíreklerí tírí,
Añlaşîlmaz sózler bazda-bír kaşîrgan.
Yakîn kózín tígíp onî abaylagan
Ímge tawlarîndan ótíp geşer kíşí.

Uzaklardan melez uzun kaytawazlar
Bír karañgî ğîyîn, deren toplantîga,
Geñíş keşelerge, engin ğarîklarga
Renk, kokîlar, sesler ğewaplaşîp turar.

Bala etí gibí, bazî kokî taze,
Mera gibí yeşíl, zurna gibí tatlî,
- Bazî kokî maylî, zengín we şalîmlî,

Soñsîzlîkka uzap yaparlar muğize:
Sarîember, buwur, asîlşîra, ğupar,
Bonlar ruh man tuyuw kóşmesínde ğîrlar.

Kaside kunakka
Kunak, hoş Tañrî şagîmî,
Kók kîzî gúlistanda,
Bíz kíremíz álewleníp
Semaviy mehrabîña.
Tîlsîmîñ bírleştíredír
Kuy kîlîşî ayîrsa,
Tílenşí mîrza man kardaş
Kanatîñ ğuwaş kaksa.

Kor

Kuşaklaşsîn miliyonlar!
Bo óbúw dúniyaga!
Kardaşlar – súygen ata
Yîldîz án-yagînda yaşar.

Úyken-geñíş kîsmetlíler
Bolîp dost arkadaşka,
Súygen, sadîk biykelíler,
Koşîlîr kuwanîşka!
Ya – kímíñ tek ğanî bolsa
Tek ózíñ káyinatta!
Beğermegen ğîlasa da
Yerí yok ortaklîkta.

Kor

Bo keñ şemberdekíler
Húrmet eter hoşlîkka!
Aşîp ğol yîldîzlîkka
Şo evrende ógíysírer.

Kunak íşer bútún ğanlî
Tuwa kókíregínde,
Yakşîsî da, yamanî da,
Gúllí ğollardan kete.
O óbúw berdí, şarap ta,
Ólímgeşík dostman der,
Hewesní berdí kurtka da,
Tañrîga tík melekler.

Kor

Ğúgúndúñ mí, miliyonlîk?
Álem, sezdíñ mí, Kuday?
O yîldîz ústí yaşay
Kubbe ústúnden karañîz.

Kunak sebebíñ atîdîr
Ebediy tuwalarda.
Kunak, kunak, onîñ kúşí
Úyken sáátní kaytara.
O şîgara şeşek kózden
Kúneş-kuyaş kubbede,
O kúreler aylandîra
Dúrbún barmaz yerlerde.

Kor

Kuwanîp, şemsler uşkanday
Kógíñ ela yúzúnde
Şabuw şabîñîz, kardaş,
Tîpkî batîrday zaferde.

Hakkîñ ateş aynasîndan
Kúlúmsúriy aydînga.
Faziletíñ sarplîgîndan
Şegíşkenge ğol aşa.
Iman nurlî daklarînda
Bayragîn sallar ğelge
Tabît-kapak arasîndan
Koşar ses meleklerge.

Kor

Şegíşíñíz, miliyonlar,
Túzeleğek álemge!
Hakkîñîznî kubbede
Úyken Alla kaytarağak.

Tañrîlarday bírew yoktîr
Hoş olarga uşamak.
Ağî-Aşlîk kuwansînlar
Kunakka bolîp koşak.
Óş-aşuw unutulsunlar,
Ottay ğaw bagîşlansîn,
Endí yaşlar akmasînlar,
Íşten kurt kemírmesín.

Kor

Sílínsín borîş defterí!
Hakklaşsîn dúniyalar!
Kardaşlar, yîldîz kubbede
Tañrî bízdiy yargîlar.

Kunak kaynay kadelerde
Altîn yúzúm kanînda
Yamyam íşer múlayemet
Şáresízlík hamaset.
Uş karadaşîm óz yeríñden
Kadeler tolîp tursa
Kókke kópíríp taşîsîn:
Bo íşe tañrîlarga.

Kor

Yîldîzlardan alîr maktaw
Meleklerden kaside
Mína, oga bo kade
Kubbe ústí ğuwaş tînga!

Derman-ğúrek dert-azapka,
Yardîm ğangan sábiyge,
Meñgí súrsún yemín-antlar,
Hakk dostka, hakk dúşmanga,
Erlík-ğúrek meliklerge,
Ğan man, kan man, kardaşlar,
Taj berílsín hakketkenge
Ğeñílsín yalanğîlar.

Kor

Taraytîlsîn veliy şewre 
Bo al şarap ant bolsîn
Yemín etíp íşílsín
Yîldîz mahkemeğísínde.

Zalim şînğîrîndan halás,
Múruvvet yamanlîkka,
Umut eğel tóşegínde,
Insaf akîrzamanda!
Ólíler de yaşayğaktîr
Kardaşîm, íşíp eglen,
Gúnalar sílíneğektír,
Kapatîlağak ğennem.

Kor

Aydîn sáátte elvedalar!
Tatlî yukî kefende!
Kardaş, bagîşlagan karar,
Awuz ğeza keskende.

Derenlíkten ğîladîm
Kaálbím dalgan kara derenlíkten, Senden,
Tek súygením, insaf tílep túştúm tízge.
Korkî man kargîşlar ğaldar keşesínde,
Ufuklarî kurşun, kara-boz bír evren.

Îssîz bír kún sarkar ústte yarî sene,
Altî ay karañgî bútún ğerní basa;
Kutup buğagîndan taa boştîr bo ulka
- Ne yeşíllík, haywan, ne taw, ğîlga, dere. 

Ke yok dúniyada korkî, kan toñdîrgan,
Suwuk, ağîmasîz buz kúneşí kadar,
Eskí Nizamsîzlîk, engin keşe kadar.

Kúñlermen, suklanîp alşak haywanlardan,
Şaşma yukularga dalgan súrúwlerden,
Zaman tomalagî yawaş serílgenden.

Meğnun
Kúneş yúzún órttí bír túl, bír mahrama.
Sen de, ğanîm Ayîm, kólekege oral,
Ğatîp sígara íş, bol karañgî, bol lal,
Dalîp deren-deren Melal ğarlarîna.

Şonday súydúm sení! Búgún ístep, amma,
Yîldîzday şîkmaga baskan nimzulmetten,
Tím-tík entíkmege delí oygan yerden,
Árúw! Gúzel kama, şîk kabîñdan, atla!

Ateşlendír kózíñ lámba alewúnden!
Kaba kózge de ber kaber heweslerden!
Dewletsíñ sen maga, maraz, egeştirer;

Ístegeníñdiy bol, kara keşe, al tañ;
Bútún kewde-beden, vuğutumda teller
Ğîlap-ğîlap ayta: Ey súygúlúm, Şaytan!

Ğogetúw
Yakînîmda toktamay Şaytan şabalana;
Tutulmagan hawaday etrafîmda ğalday;
Onî ğutup tuyaman, ğígerímní ğaga
We ebediy ístek men taksiratnî ğayray. 

Bílíp ke men beremen hoş sanatka ğúrek,
Bazî kírer kadînday gúzel bír ğehetke,
Aldatuwğî sebep men bo pezemenk bóğek
Alîştîra erín men tílím pes şerbetke.

Şay-típ mení ala da Tañrî man boşata,
Nefes al-almay, zor man, yorgîn bola-kala,
Taşlay mení Melal man Bukkun boş şóllerde.

Añlamagan kózím men karaganda atar,
Aşîk-kanlî ğara man urba, kír íşínde,
Ğogetúwğí zewzek te, kanlî edevatlar.

Sewdalîlar ólímí
Ğataklarîmîz ğeñgíl mús kokîr,
Mezarday deren tutarmîz divan,
Hoş sema astî tek bízge aşkan,
Kuğurlî şeşek keştemíz taşîr.

Soñ sîğaklarîn ozîşîp alîr,
Ğúreklerímíz, engin meşale,
Ruhlarîmîzga, egíz piyale,
Koşak ziyalar kuyulup kalîr.

Mawî-pembelí akşam sîrînda
Tek şagîmlaşîp óz aramîzda
Dermíz elveda tartîp kókírek.

Lekelí ayna, ólí ateşler,
Aralap kapî soñra tazeler
Kúlúmsúregen sofî bír melek.

Pîkareler ólímí
Góñíl algan ólím, way! yaşatkan da o;
Tek muteber umut we ómírde maksat
Ke, ólmezlík suwî, zerlep tursatkan, o,
We akşamga kadar zahmetlerge takat;

Karda-kîşta, buzda, bora man ğîltîray,
Kaltîr-kaltîr ğarîk kara ufuklarda,
Kitaplarda geşken mot bír kerwansaray,
Toktap konmak múmkin, aşap toya-toya;

Yukî man ğazibe túşúñ sîrîn bílgen,
Ğarlî-şîpalakka tóşek ázírlegen,
Mîknatîslî parmak, o bír melayike.

Sîr taşîgan orîk, Tañrîlarga izzet,
Pîkarege kese, kadîm bír memleket,
Aşîk kalgan kapî tanîlmagan Kókke.

Ekí yakîn kîz kardaşî
Ólím men Bîzgînlîk ekí hoş kîzbala
Óbíşmede ğumart, kayet selametlí,
Kalşalarî erden, eskí-eskí urba,
Bala tuwurmagan, meñgí zahmet ğúklí.

Ğehennemge láyîk, az ódelgen asker,
Korantaga dúşman bela ozanlarga,
Tewbe tanîmagan bír ğataknî iter
Sarmaşîklar astî, mezar man kerkana.

Yaman-yaman sefa, korkînş eglenğeler,
Sîra man kaptîra múmbit bo káfírler,
Ekí yakîn kardaş, ğatak man kapîrşak.

Kírlí, mení kaşan kómersíñ, Bîzgînlîk?
Onîñ murt dalîna, ey rakibí, sasîk,
Ólím kaşanlarga ker añdîzîñ ğalak?

Mezar
Kyor-karañgî bír keşede 
Dindar insanlardan bírsí
Ağîp enkazlîkka kómse
O maktalgan ğenazeñní,

Yalşan yîldîz tam şo sáátler
Awur-awur kóz ğumganda,
Ğîlîm óríp órímğekler
Gúrze yapar kíşke bala;

Ğeza tartkan baş ústúnden
Sene boyî awaz uşar,
Ulup-ulup boz kaşkîrlar,

Pis ğadîlar, aşlîk şekken,
Bîzgîn kartlar, telbegesíz,
Fitne kurgan kara kîrsîz.

Ólgen soñ peşmanlîk
Karargan gúzelím, yukuñ yuklaganda
Serdabe túbúnde, kara mermerlerden,
Bom-boş şukuruñdan, kaytîk ğertóleñden
Tóşek men sarayîñ tutup yapkanîñda,

Korkak kókíregíñ basîp ezgen taşlar
Sîgarlar raátlengen inğe kalşalarîñ,
Attîrmadan ğúrek we tîşawlap ğanîñ,
Ğúrúş-eglenğege ayaklarîñ baylar.

Kayriymútenáhiy túş sîrdaşîm, kabír
(Kabír ozanlarnî illa seslep añlar)
Uzun we yukusuz keşe boyî aytar:

"Ólí ókíníşín bílmiy geştíñ ómír,
Mínlí-eksík ğanay, şúndí neñe yarar?"
- Peşman gibí teníñ kurt kemíríp aşar.

Dewletlí ólí
Ğílbízlerge tolî, maylî bír toprakta,
Kazar edím ózím deren-deren hendek,
Ğamkózdiy dalgada yuklap unutmakta, 
Hewesíme kóre uzatayîm súyek.

Şeg-almayman miras, şeg-almayman mezar;
Ğîlap bír kózyaşî ğalbarmay álemden
Taayiy sawlugumda kelsínler kargalar,
Agîzdîrsîn kanîm kírlí bo kewdemden.

Sagîr-kózsíz ğoldaş, kurtluk, ey! Bír ólí
Dogrî saga kele, azat we dewletlí!
Kurî felsefeğí, şúrúk, piş zadesí,

Peşman heş bolmadan ğemdegímní ğoklap,
Kalgan bolsa, sen ayt, heş eziyet-azap,
Bo kart mewta úşún, leşler ğenazesí.

Úrek
Melek bolîp, kózí al-kan,
Kaytarman odaña toran,
Sessíz awarman sen betke
Keşe tayganday kóleke.

Saga tagarman, esmerím,
Ayday salkîn erínlerím
Bír de ğîlan sîypamasî
Mezarlarîñ dolaşmasî.

Erten kelse, kurşunday hoş,
Ğoklap yerím tabarsîñ boş,
Soñra suwuk bolîr hawa. 

Ğuwaşlîknî etíp alat
Ístiyler ğaşlîgîñ, hayat.
Mením tarzîm - korkîzdîrma.

Hoş korkî
Óz kîsmetíñdiy kyor, topal,
Karíp kókten, mor, neşesíz,
Boş íşíñe ne oy-hayal
Dalîp-tura? Ayt, telbewsíz.

- Zúlmet karañgîga toymaz,
Aş, gúwensíz şuphelerge,
Ovit gibí îñgîrdamaz
Nefiy ğanîm, ğennetlerge.

Parşa-parşa ğîrtîk kókler
Şalîmlarîm kaytîmlata.
Bulut-bulut, kíyíp kara,

Túşúmdekí ğenazeler.
Ğarîk-ziya inikáaslar
Ğehennemiy hoş zewuklar.

Ğukağúrek kúnbatmasî
Ne hoş, gúzel kúneş, temenneler erten
Etíp infilaklî, taze-taze tuwsa.
- Ne dewletlí insan, selam bere-alsa
Batmasîna akşam, taa şereflí túşten.

Onîñ kózlerínde ğúrektiy bayîlgan
Şeşek, memba, ewlek kórdím… Akîlîmda!...
- Ufuklarga şabîp, ğuwur, bek keş bola,
Ğatîk bír kúntayak yakalayîk teran.

Boşka karap turdum, Tăñrî tayîp túşe,
Şahlîk yerleştíríp beğerúwğí Keşe,
Kaltîrawga tolî, kara, kaytîk, şensíz. 

Kabír ufúnetí ğalday karañgîda,
Ğesaretsíz ayak sebír kenarînda
Buruştura baka, salkîn-salkîn ğílbíz.

Kambîr kîsmet
Kótermege şonday miktar,
Sisif, seníñ kúşúñ lázîm!
Zahmet etsem beríp ğanîm,
Sanat uzun, Zaman bek tar.

Uzak şo mot mezarlarga,
Kózlep saklî bír kabírstan,
Eğel ğîrlap, sesí batkan
Dawulday ğuregím ata.

- Bek kóp ğewher-altîn ğata
Unutulup karañgîda
Kazmalardan alákasîz.

Bek kóp şeşek peşmanlîkta
Tatlî sîrlî músún şaşa
Deren infiratta, ğañgîz.

Kayîrsîz rahip
Kadmiy manastîrlar úyken duwarînda
Veliy Dogrîlîknî konşasînda taşîr,
Terk-í dúniyanîñ salkînlîgîn alîr,
Sofî ğígerlerní bíraz ğîlîtkanda.

Şeşek aşkan máálí Isa egínlerí,
Búgún atî batkan şanlî, mot rahipler,
Hergún barîp íşín meşatlîkta kórer,
Azizletíp ólím adiy kîzmetlerí.

- Mením ruhum mezar, men pes rahip, alşak,
Íşín geze-geze konaman biazak.
Ğúyrenş manastîrîñ sússúz, boş duwarî.

Ey, kalpazan rahip! Yaparsîñ ne zaman
Gamlî azaplarîñ tírí oyînîndan
Kolîñ şalîştîrîp bír kóz sarhîşlîgî?

Ğañgîzîñ şarabî
Bír antika hanîm nazarlarî, baygîn,
Ay ğarîgî gibí tayar dogrî bízge,
Burumlanîp, ap-ak, kaltîrawuk kólge
Şomdîrağak bolsa, kaársíz, gúzellígín.

Kumarğînîñ kolî soñgî kese aşkan;
Zayîf Adeline men oyîn óbíşmesí;
Akîl oynatağak hoş muzika sesí,
Tîpkî uzaklarda ağî şekken insan,

Yapmaz, deren íşe, onlar seníñ kadar,
Bereketlí karnîñ koyî músní saklar
Sofî ozan úşún, suwsuz ğúregíne;

Umut, ğaşlîk, hayat kuyarsîñ sen oga,
- Şalîm man barabar, miskinlíkke kazna,
Bízní koşîp turgan Tañrî zaferíne!

Sewdalîlar şarabî
Feza búgún fewkaláde!
Unut soyaw, telbew, tehne,
Şarap ústí bíz atlana
Kîdîrayîk ilah sema!

Múbrem sayîklama şekken
Ekí melek gibí, kókten,
Billúr zengerínde, saba,
Serap kuwarmîz awlakta!

Az ğellene, az sallana,
Zekiy burum kanatînda,
Koşak akîl kaybetmede,

Kîz kardaşîm, ğaldap ğalpa,
Uşarmîz bermeden ara
Túşúmdekí ğennetíme.

Akşam ne aytağaksîñ, karíp ğañgîz tînîm
Akşam ne aytağaksîñ, karíp ğañgîz tînîm,
Bírwakîtlar solîp sení ğanlandîrgan
Mewla nazarlîga ne dersíñ, ğóñílím,
Eñ kîymetlí ğanga, sení karşîlagan?
 
- Taşlarmîz şalîmnî we maktawlar okîr:
Onday ğuwaş heş yok, onîñ sózí geşer,
Onîñ etí ruhiy, kókşe gibí kokîr,
Kózí kewdemízní ziya, nur man órter.

Ğañgîzlîkta bolsîn, karañgîda, keşe,
Álem arasînda bolsîn, sokak-kóşe,
Oynar kóríntísí alewdiy hawada. 

Bazî aytîp: "Herkez bílsín emírímní,
Mením katíríme súysún gúzellíkní,
Melekmen we Dalmak we Meriyem Ana."

Dúşman
Ğaşlîk şagîm zulmet boran gibí boldî,
Ğîltîr kúneşlerge aşîk ara-sîra.
Gúdúrtúler, ğawun, kîyametler koptî
Ğemíşíme zarar beríp bakşalarda.
 
Mína, ğettím endí, fikir kúzí kelgen,
Kúrek men tîrnawuş kullanmaga kerek,
Seller baskan ğerní toplap tegízlemek
Ke suw şukur aştî, mezar kadar deren. 

Selíñ topragînda, belkí de, kím bílír,
Mením túşúmdekí ğañî bo şeşekler
Sîrlî aşîn tabîp meriyetke kírer.

- Aman, aman dertím! Zaman aşar ómír,
Ğúrek te kemírgen bo karañgî Dúşman,
Ósíp kuwetlene kayîp kanîmîzdan.

Deren túşúnúw
Bol akîllî, Ağîm, susup tur terakay,
"Akşam kayda?" dedíñ, ána, boldî akşam,
Bír karañgî hawa kasabanî oray,
Bazîlarga raátlík, bazîlarga da gam.

Alşak kalîmsîzga, bír ólímğí súrúw,
Ağîmasîz ğellat Zewuk kamîşîndan,
Bîzîk ziyafetten kalsa tek ókínúw,
Ağîm, ber kolîñnî, kel ayîrî ğoldan.

Kara ka-típ karay kókten ğamawlîlar
Balkonlarga şîgîp, eskí-ólí Yîllar,
Deren suwdan şîksa şo Peşmanlîk, yawaş.

Yukusuna dalîp tajda kúneş ólgen,
Kúntuwarnî tayîp baskan uzun kefen
Sesín sesle! Ğúrer Keşe, ğuwaş-ğuwaş.

Mîşîklar
Delí sewdalîlar, zahit, sert bílmatlî,
Beretan súygúsún kelse kemallîkka
Ğuwaş we kuwetlí úyğí mîşîklîkka,
Ózleríne uşap salkîn, otîraklî.

Ílím arkadaşî, dost nefsaniyetke,
Karar istirahat mîşîk karañgîdan;
Yapar edí aygîr, Erebus mîşîktan,
Eger şalîmlîgîn alsa esaretke.

Neğip turuş alîr onlar taşînganda,
Ebúlkewúl gibí ğatîp ğañgîzlîkta,
Dala-dala ketíp binihayet túşke;

Múmbit kalşasînda tîlsîm ğîlpîldawlar,
Altîn parşalarî, bír kum tozî, inğe,
Kózlerínde azar, sîrlî kîzîldawlar.

Ewelkí hayatîm
Kóp yaşadîm geñíş alakapî astî,
Deñíz kúneşlerí biñ ateşler atkan,
Bazalt koñgîlîna, keşe uşap kalgan,
Yúksek, tík tíreklí, azametníñ dostî.

Kókníñ yúzún sallap şalkalatkan dalga
Zengín nakîşîndan kawuy úndewlerín,
Kózímdekí batkan kúneş tús-renklerín,
Sîrlî we tórenlí karîştîrîp tura.

O yerde yaşadîm hilmiy, hoş hewesler,
Şewket-debdebede, mawî dalgalarda,
Tení mús kokîgan kóle arasînda.

Mañlayîma ğellep yaprak ğelpazeler,
Úyrenmege edí, bo kullarîñ dertí,
Awurtuwğî sîrnî, kesetan hálímní.

Mîşîk
Dúlber mîşîgîm, aşîk góñílíme
Tîrnak şîgarmay kel, oynaş,
Dalîp batayîm, gúzel kózleríñe
Melez şînkîl man asîl taş.
 
Mením parmagîm yawaş okşaganda
Başîñ man esnek arkañnî,
Kolîm begeníp ğúrek hoplaganda
Uwup şagîlgan kewdeñní,

Biykem ğoldaşîm, akîlîma kele
Kózí senkíndiy, hoş haywan,
Deren we salkîn, oktay ğarîp kese,

Tap ayakkaşîk, hem baştan,
Ğuka bír kokî, zorga atkan hawa
Şewresínde uşup tura.

Kasta dalmak
Aman, karíp dalmak, hálíñ ne bo saba?
Şum kóríntísíne boş kózleríñ tolî.
Kórdím, şagîm-şagîm yúzúñ kaytîmlata,
Salkîn-salkîn, sessíz, delírmeler-korkî.

Pembe oynak ğîrttan, yeşíl túş kaltagî,
Tóktí mí sandîktan korkîzdîrma, sewda?
Zalim, isiyanğî karatúşúñ kolî
Minturnae'ge atîp battîñ mî şamîrda?

Múslí saw nefesíñ kokîp, ğanîm ister,
Kókíregíñ gezsín saglam túşúnğeler,
Dindar-sofî kanîñ aksîn dalga-dalga

Tartîm sesí gibí, kadmiy mîsralarda,
Ğîr atasî Phoebus yapsîn húkúmdarlîk
Bereketlí Pan man kurup ortakşîlîk.

Para kastasî dalmak
Góñíl dalmagîm, ey! Saray hewesínde,
Toñdîruwğî bora koparganda Oşak,
Karlî keşeleríñ kara ófkesínde
Tabarsîñ mî kómír, ğîlîtmaga ayak?

Kelír mí hayatka mermer omîzlarîñ
Bastîrmadan geşken keşe ziyasîndan?
Tañlayday kurugan bolsa keseleríñ
Toplarsîñ mî altîn mawî semalardan?

Meğbursuñ akşamga aşamaga ótmek
Popazday buwurluk sallay-sallay ğúrmek,
Murunastî duwa aytîp abîk-sabîk,

Ya sat seletíñní, tílbaz, kalknî aldat,
Yaşlî kózíñ saklap kúlúşúñe karat,
Kata-kata kalsîn kaba kalabalîk.

Koşîk saga berdím
Koşîk saga berdím, atîm keleğekte
Uzak kaytîmlarga dewletşe yaklaşsa,
Insan miyín ğoklap gúzel túş yaşatsa,
Kemí ğelkeñíne ğeller eseğekte,

Kayîp bolgan atîñ, bír yalanğî masal,
Bek bukturup salsa yorgîn okîwğunî,
Sîrlî bír baglantî, aka-kardaş gibí
O asîlîp kalsîn kafiyeme misal.

Başî batsîn şonîñ, deren-deren ğardan
Yúksek-yúksek kókke, ğewap al-almagan.
- Ey geşúwğí íz, sen, ey kalîmsîz kólge,

Ayak astî kalgan súrúwlerge óşek,
Mátúw ólímğíden kórdíñ muhakkeme,
Kara kózlí hewkel, ğez mañlaylî melek.

Akîlga tagîluw
Yúksek kílse gíbí korkînşsîñ, şatîrtaw;
Sen, erganun seslí; Nálet ğúregímíz,
Eskí tabut sílkken, soñsîz ğaska otaw,
Îñgîr niyazîña şîñlap tura dertsíz.

Buktum senden, Dalay! Akîlîmda oynar
Dulkun-dalgalarîñ; Zaptetílgen pelwan,
Zarlî, sókken, ekşí kúlúşúne uşar
Deñíz uwultusî, engin şarîldagan.

Súyer edím, Keşe, bolgaydîñ yîldîzsîz,
Sení, ke nur tílí maga kayet kolay!
Boşlîk, şîpalaklîk, zulmet íşím karay!

Lákin kólekeler bír tokîma, hatsîz,
Onda biñlerğe bar nazarîmdan atkan,
Añlayîşlî kózlí, ğokka şîkkan insan.

Arka búkmez
Búrkúttiy atîlîp azgîn melek kókten
Káfír şáşleríne kolîn ğabîştîra,
Sílkíp te sólene: "Kayidení bílseñ
(Korşalawğî melek bolaman men saga)

Endí súymeñ kerek awuz kîyşatmadan,
Kambîr man sarhîşlîk, yaman man pîkare,
Ondan soñra toplap sewda man imandan
Zafer halî tokî, Isa geşeğekte.

Bodîr asîl súymek! Góñíl bezíp-buksa
Hayret tutaştîrîp şúkúr et Alla'ga;
Bodîr solmaz hewes, saglam nefsaniyet."

Mahkúmiyet-súygí soñra salîp deñkke
Koğa kolîn súrúp ğezalarîn síle;
"Kerekmiy!" dep ayta lákin meñgí nálet.

Sokîrlar
Kara da tur, góñíl; Şírkínler, píşímsíz!
Manekinler gibí; Bíraz kúldúrúwğí;
Yuklar-gezer gibí karíp, úrkútúwğí;
Nursuz kózşukurun tígíp isabetsíz.

We kózlerí mahrum mewla ziyasîndan  
Karap uzaklîkka, kóterúwlí kókke,
Heşbírwakît túşmez kaldîrîmga, ğerge,
Awur kafalarî, deren túşke dalgan.

Soñsîz sessízlíkke kardaş, onlar geşer,
Hatsîz karañgîdan; Ey kasaba, şeher!
Şewremízde şalîp, kúlúp ókírgende

Eglenğege batîp bogazîña kadar,
Men, súrúnsem bírem, sarhîş sesím aytar:
"Není karay sokîr, ğennet teşkergende?"

Talak
Kîşîñ dinkalasî kîzîp kasabaga
Ğañgîrdata kaptan kara ayaz, seller,
Yakîn mezarlîktan tússúz yúzlí kalkka,
Kenar mallelerge, eğel-ğenazeler.

Tóşemede mîşîk yuwa karamakta,
Zayîf, neğasetlí, án-yak-mín-yak gúrer;
Úrek sesí alîp, kaltîragan, kasta,
Kart ğîrawuñ tînî şaşaklîkta gezer.  

Şañ ókíníp ğîlay, agaş tútep, otta,
Sesí buwuk sáátke eşlík etíp şala.
Şíşken bír ğadîdan veğiy bír veraset

Kírlí kokî şaşkan oyîn kartlarînda
Kîzîl tokmak oglan, tokmak kîzî, kara,
Ólí sewdalardan eteler muhabbet.

Bír meraklînîñ túşí
Feliks Nadar'ga

Tattîñ mî, mendiy sen, ağîday bír nezzet?
"Ay, kuğurlî insan!" ayttîñ mî, ózíñe?
- Óle edím endí. Şahsiy bír habaset,
Ístek-korkî karîş, aşîk góñílímde.

Efkáar-koyî umut, heş idalaşmadan,
Taa şalt suw akkanda eğel suw sáátínden,
Taa ağîlî tatlî şegíp azabîmdan
Koba edí ğúrek ózín álemínden.

Bala gibí edím, temaşaga merak,
Şeg-almay perdení tîpkî engel gibí…
Soñda suwuk uşun, yúzún maruz ettí:

Şaşîrmadan óldím, yaman-ğawuz şafak
Ústúm ğabîp órttí. - Tek o kadar mî, ne?
Perde kóterílgen, bekliy edím gene.

Tînlî şafak
Ak-gúl şafak atsa sefih-bîzîklarga
Eşlík etíp oga kemírúwğí Emel,
Întîkamğî ğumak iğra etíp amel
Kaba yukusunda melek ayîndîra.

Tînlî Şafaklarda koltiysetmez zenger,
Túşler kóríp şekken ğîgîk insanlarga,
Ğarîñ aldatuwğî ğemí men añşaya. 
Şonday, aziz Periy, berrak Tuwum, enver,

Haram kiyífíñ tuman atkan zawalîndan
Seníñ yúzúñ taa bek mubin, pembe, şeker,
Aşîk kózleríme ille oynay túşer.

Mayşîragîñ nurî kúnden bek karargan;
Demek, hep ğeñúwğí kólgeñ uşap kete,
Ğalpîldawğî ğanîm, ólmez bír kúneşke.

Ozan mápísínde, karalmagan, kasta,
Kolyazîsîn sílkken ayak man tîgîrta.
Korkî ateşlegen bír nazardan ala
Mestlík merdúwenní ke ğúregí dala.

Sarhîşlatkan kúlúş ğertólege şaşa
Añnî dawet etíp vahiy, manasîzga.
Şúphe sargan onî. Şírkín, úlge-úlge,
Kúldúrúwğí Korkî şewresínde ğúre.

Bír kapalî dahiy maraz bír mallede,
Betler, ókírúwler, súrúw-súrúw kólge,
Burumlana yanîp kulak arkasînda,

Bír túşkórer sakin korkuw man odada,
Mína elametíñ, tuman túşlí Insan,
Sení Uşun buwup dórt duwarga kîskan!

Tírí meşale
Ziya tolî Kózler ğúreler aldîmda
Alîp mîknatîslîk aydîn bír Melekten,
Ğayaw ğúrúp maga veliy dogmîş bola,
Kózím dalgalana elmazday ateşten.

Heşbír kabaw-gúna kondîrmadan maga,
Mení ğetkízdíríp dogrî Gúzellíkke,
Olar mením kulum, kólemen olarga,
Bolaman takipşí tírí meşalege. 

Aziz Kózler sîrlî şaşarsîñîz ateş,
Tîpkî kúpe-kúndúz ğanganday mayşîrak,
Sízní kîzîldatsa, óttír-almaz kúneş.

Mumlar ólím kutlar, síz tírílík, şafak,
Ğîrlaysîz kayîrlap ruhka, ğanga alaz,
Ke, yîldîzlar, heşbír kúneş sóndír-almaz.

Ğar
Paskal kayda barsa bír ğar taşîr edí
- Ğar herşiyden şîgar!  Íş, túş we meraktan,
Walla! Kóterílíp tím-tík pîrpîzlaşkan
Şáşlerímden kóp kez geşer Korkî ğelí.

Yokar betí, aşa, heryer, derenlíkler,
Índememe, korkînş, ğazibelí uzay…
Alím parmak tartîp sîzîp tura Kuday,
Keşe túpleríme, kóppíşímlí túşler.

Korkaman yukudan, tolî úrkúntúge,
Deren bír ğar gibí, barmaz heşbíryerge.
Bútún terezede namútenahiyet.

Başîm aylanmalar ğoklay da dolaşa,
Ğar tuymamasîna şeg-almay kîzgana.
- Ay! Şîkmasîz sakîn, Yaratîlgan-Adet!

Heşbírwakît toymaz
Keşe gibí esmer, kuğurday tañrîşa,
Tútún men tabîrga  melezleşken músler,
Ğadî faaliyetí, Faust kîlgan eser,
Zulmet tîlsîmğîsî, abanozlî kalşa,

Zerlí afiyonnî tartkanşîk íşíme,
Íşermen ólmezlík suwnî awuzuñdan;
Suwsuz saga kelsem hewes kerwanîndan
Ekí kózíñ saka bola dertleríme. 

Góñíl îñgîrtîsî ekí engin kózden
Ey, ağîmaz iblis, azayt alew-şáwle!
Tuwulman Styks suwî, ópmen dokîz kere.

Ay, ğúgensíz, yapmam, bonî bazgeş menden,
Ğesaretíñ kesíp, tutup bír kóşede,
Bolmam Proserpina ğatak ğennemínde.

Kúz sonetí
Billúr gibí aydîn seníñ kózíñ ayta:
"Demek, nemní súydúñ? Karíp oynaş, mením"
- El-kol aşîp sussañ! Kuyludur ğúregím,
Elk haywanîñ aşîk góñílínden başka,

Óz ğennemiy sîrîn aştîrmayğak bola,
Ne "ayya"-nîñ kolîn, yukî man aldatkan,
Ne de kambîr falîn, ateş men yazîlgan.
Góñíl, men, kaptîrmam we ruh ğanîm ğaga!

Súyúş men men yawaş. Kutugunda Sewda,
Bela ğayîn kergen, saklî, karañgîda.
Bílemen bar onîñ eskí zewzeklerí:

Helak, korkî, wahşet! - Ey, ak kasîm-patî!
Tuwulsuñ mî kúneş, kúzde uşap maga?
Ey, ak-şagan patî, salkîn Kasîm-patî!

Kan şeşmesí
Bazî-bazî kanîm dalgalanîp agar.
Íşín tartîp turgan bír şeşmege uşar.
Şîrîltîsî bellí, kulagîmda şîñlay,
Ğara karap kolîm boşka kewde ğoklay.

Geşse kaldîrîmlar ast-úst, ada-ada,
Kaytar túm kasaba kúreş miydanîna,
Her suwsagan ğanîñ suwsuzlugun atar,
Tekmíl tuwa yúzún kîzîl man boyalar.

Aldatuwğî şarap denep íştím sîkî,
Íşímdekí korkîm yuklar dep bír kúnge;
Şarap bír aydînlîk kulak man kózlerge!

Súyúp te karadîm unutturgan yukî;
Iyne-iyne tóşek lákin súyúw maga
Íşírmege yarar maw oraspîlarga!

Geşken bír apakayga
Etrafîmda sokak sagîrday bakîra.
Gamlî, kara kíygen, inğe, uzun boylî
Bír apakay geştí, aliyğenap kolî
Eklím-kayuw tutup sallay alay yakka.

Zarif, letafetlí, hewkeldiy bağagî.
Ğutum-ğutum íştím, delíğe kózínden,
Burum saklap turgan kurşunday kóklerden,
Óttírúwğí hewes, bayîltuwğî tatlî.

Ğalkîn… soñra keşe! Ey, geşúwğí gúzel,
Men ğañîdan tuwdum bírden nazarîñdan,
Tek mí imkáanîmîz kóríşmege, ezel?

Başka yerde, uzak! Bek keş! Heşbírzaman!
Kaydan keldíñ bílmem, ğolîm bílmezsíñ sen,
Ey, imkáanlî sewda, bonî bílíp geşken.

Kayriyadiy kokî
Kózím kapap kúzúñ sîğak akşamînda,
Renksíz kalgan kúneş otîn órseñletken
Dewlet ğagalarî geşer kózlerímden
Ğîllî kókíregíñ músún koklaganda;

Tuwa adasîndan erínşegíñ ózí;
Hoş, nezzetlí ğemíş, kórílmegen terek;
Delíkanlî, ğígít, inğe, ğanlî erkek,
Kîskaayaklînîñ temízkaálplí kózí.

Kokîñ alîp kírdím tîlsîm dúniyaga,
Tírek-ğelkeñ kórdím kîsîp limanlarda,
Meğal-takat kettí dalga-deñízlerde,

Yeşíl hint-kurmasî kokîy murunumda,
Gezíp hawalarda tolgan tanawuma,
Deñízğíler ğîrî íşím men bírleşe.

Heş deñíşmez
Sorar edíñ: "Kaydan bo kuğurlî kaswet,
Deñíz gibí kara, ğalañ tomar míngen?"
- Harman basîp şîksa góñíl aşmaz heş bet,
Yamandîr yaşamak. Bellí, herkez bílgen,

Adiy bír awuruw, sîr taşîmaz bír sel,
Seníñ gibí aydîn we herkezge bebek. 
Bazgeş aktaruwdan meraklangan gúzel,
Sesíñ tatlî lákin endí susmañ kerek.

Susup kal sen ğahil! Illa mesut ğúrek!
Kúlgen bala yúzí! Tuwul ómír, taa bek,
Ğuka baglantîsîn ğege ólím bízge.

Taşla góñílímní yalan man mest bolsîn,
Gúzel bír túş gibí  kózleríñe dalsîn,
Yuklap uzun yukî kírpík kólgesínde.

Ğañîdúniya'nîñ bír katununa
Kúneş sîypalagan múslí memlekette,
Tamîzdîrîp turgan kózge erínşeklík,
Palmiyerler astî, ğîpkîn tereklíkte,
Saklî almenílí katun man kóríştík.

Tení biyaz, sîğak; ğazibelí esmer
Neğip hawa taşîr aylandîrsa moynîn,
Uzun boylî, inğe, awğî gibí ğúrer,
Tebessúmí ğuwaş, ekí kózí emín.

Eger barsañ, hanîm, motlîk ulkasîna,
Yeşíl Lwar'nîñ boyî, Sen'níñ ğagasîna,
Eskí saraylarga yaratîlgan dúlber,

Elbet tuwar saga saywan kólgesínde
Biñlerğe şiirler ğîraw ğúregínde,
Kózleríñe ozan esaretke túşer.

Ğaş dew kîz
Tírí-ğanlî Tuwa, eskí bír zamanlar,
Hergún şelbegenlí bala tuwurganda,
Yaşar edím bír ğaş dew kîz man barabar,
Mîşîktay heweslí katun ayagînda.

Kórer edím abat ğanîn man vuğutun,
Óser edím azat korkînş oyînînda.
Ğaldap kózlerínde, denep yaşlî buwun,
Tabar edím tuman góñíl alazînda.

Azim píşímlerín kîdîrayîm kaársíz,
Koğa tíz şewúne tîrmanayîm sessíz,
Bazî-bazî, ğazda, kúneş píşírgende,

Ğatîp uzanganda boylay bozkîrlarga,
Tóşín kólgesínde ketermen yukuga
Dertsíz bír kóy gibí daklar etegínde.

Gúzellík
Túş hewkelí gibí gúzelmen, ey insan!
Kókíregím, herkez sîra man ezílgen,
Tîpkî madde gibí soñsîz, índemegen,
Ilhamdîr şayirge, sewdadîr yaratkan.

Zengerlíkte saklî ebúlkewúlmen men;
Koşîp kardan ğúrek kuwnuñ ak rengíne,
Haleketní şekmem kîbîrdatsa ğerge;
Men heş te ğîlamam we bírwakît kúlmem.

Uluw abideler istiyare algan
Azam turuşumnuñ karşîsînda ozan
Ómír boyî okîp, o túketír hayat.

Ke bar, mením, ğuwaş aşîk bayîltmaga
Nezih kúzgúlerím, hoş kaytîmlî ayna:
Kózím - engin, aydîn, meñgí bír káyinat.

Húkúmlí kitapka mezar kitabesí
Ey, okîwğî! Ğuwaş, temíz,
Awurbaşlî, dúrúst adam,
Bo kitapnî at! Ke haram,
Moñlî, bîzîk, telbegesíz.

Şaytan man, bo kurnaz usta,
Uzak kórsseñ ğenábíñní,
At! Ke okîp boşka mení
Şatlak tutarsîñ hesapta.

Lákin akîl kaşîrmadan
Kózíñ karay-alsa ğarga,
Okîp mení, alîş maga.

Şekken góñíl, meraklangan,
Karap tursañ kókte ğennet,
Maga insaf! Ya, bol nálet!

Bayram búgún
Bar góñíllílík bútún dúniyada, bar bír ğem búgún. 
- Ne eken bo?  Men bíldím: Bayram búgún, bayram búgún! 
Bír mukaddes his yaşap herbír kíşí hayran búgún,
Oynay sazîmda mením bayram şaluwum, bayram búgún! 
Arttîra, kórdím, kúneş ádetten ğîltîrawun. 
 "O kíyíngendír" – dedím, "Bayram búgún, bayram búgún!"
Hissetíp heryerde de bír túrlí hoş mús kokîsîn,
"Múslí may ğakkan eken dúniya" – dedím, "Bayram búgún!"
Bír tílenşíníñ kuşaklaşkanîn kóríp bír akay man, 
"Góñílí ğîmşagan"- dedím, "Bayram búgún, bayram búgún!"
Ğar başîndan tîñladîm men bír suwnuñ dulkunlarîn: 
Aytîşalar arasînda: "Bayram búgún, bayram búgún!..." 
Tîñladîm ekren gene eskende kîblalar ğelín,
O da şîbîrday yawaş: "Bayram búgún, bayram búgún!"

Tuwgan tíl
Ey, tuwgan tíl, ey gúzel tíl, atam-anamîñ tílí
Dúniyada neler bílsem, sen tuwgan tíl arkalî.
Eñ síptí bo tíl men anam beşíkte ayya aytkan,
Ondan soñra keşe boyî tatam masal añlatkan.
Ey, tuwgan tíl, herwakîtta yardîmîñ man hep seníñ,
Kíşkeneden añlaşîlgan şenlígím, kaygîm mením.
Ey, tuwgan tíl, sen men bolgan eñ síptí kîlgan duwam,
Bagîşla dep, ózímní de, atam-anamnî, Allam!

Uyan!
Hey, pakîr Uygur, uyan, yukuñ yeter,
Sende mal yok, endí ketse ğan keter.
Bo ólímden ózíñní kutarmasañ,
Ah, seníñ hálíñ píter, hálíñ píter.

Tur! dedím, başîñ kóter, yukuñnî aş!
Rakibníñ başîn kesíp kanîn şaş!
Kóz aşîp etrapka eger bakmasañ,
Ólseñ armanda, bír kún yok ilaş.

Zaten ğansîzga uşadî teníñ,
Şoga yok mî heş te ólímden gamîñ?
Şakîrsam kîbîrdamadan ğatasîñ,
Uyanmay ólgen mí şo seníñ betíñ?
 
Kózíñní geñíş aşîp etrapka bak,
Óz istikbalîñ hakkînda oylan uzak.
Ketse koldan bo ganimet, pîrsatî,
Keleğek úşún íşíñ şîltak, íşíñ şîltak.

Ağînîr góñílím saga, hey Uygurum,
Arkadaşîm, kardaşîm, bír tuwganîm.
Kúyúnúp hálíñe tursatsam sení,
Añlamaysîñ zatiy neler bolganîn?!

Keleğek bír-gún, sen peşman kelersíñ,
Sóz manasîna şo wakît ğetersíñ.
"Way" deseñ şo wakît sayîlmay kalîr,
O zaman, Uygur, sózge hakk berersíñ.
1921-Yîl, Turpan

Şaklayîñ aşçîlîgî
Bazda-bír
ótken şaklay maga
akşam yemegímní
píşíríp ázírliy.
Şonday bír
añlaşmamîz da bar.
Akşamga
ne píşírse píşírsín
sáde mením aldîma
sedeflí karzak
akelíp salmasîn.
Sedef
mením bírínğí
sewdamnî
akîlîma akelgení úşún.
 
Men, ne bolsa-bolsîn
ótken şaklaydan heşbírwakît
ne píşírgenín soramam.
Tabiy, bek aşîksam
sorarman, o sayîlmaz.
Mína, bolay-típ
bírgún yorgîn-argîn
íşímden kaytîp
úyge kelgende
kayet aşîkkanîma
"Ne píşírdíñ ótken
şaklay?" dep soradîm.
O da maga ázírlegenlerín
sayîp saldî:
"Katîklî-koşaplî kalakay"
Inangîñîz kele mí?
Pítín akşamnî
pítín keşení
toktamadan kúlúşúp geşírdík. 
 
Aşçî sîrasînda şaklay
Añlaşmanî taptalay
Sedef karzak kaynatîp
Ğaralarîm kamalay
Mení wurup-awnatîp
Ózí raát ğatîp yuklay.

- Eskí ğara aşmayîk
Bar edí, dep, sózímíz
Sen sózíñde turmadîñ
Pakîlğî, ağîmasîz!

Şaklay man haftasoñîlarîmîz
Haftasoñî kelse bíz
ótken şaklay man
bírí-bírímízge uzak turamîz.
Kolîmîzîñ artî
bírem tiyíşmiy. 
Úylege, ústúne
sarîmay ğagîp
bír tílím ótmekní
bólíşíp paylaşîrmîz.
Salkîn-salkîn
ğemíş suwumuz da
tabîlîr buzdolabîmîzda.
Úyleawgansoñ
okîp men oga
sewda manzúmelerí
o maga kalîn-kalîn
órme órer.
 
Músúr akelemen
músúr patlatîp
eskí parşalarnî seslermíz:
Jimi Hendrix
Janis Joplin
Aretha Franklin
Eric Clapton
Carlos Santana
Cat Stevens.
Ke bíz tek 
eskí parşalardan
añlay-alamîz.
Soñra Jimi Hendrix'níñ
ya da Janis Joplin'níñ
ólímíñ artînda
bolgan aslî sebeplerní
tartîşmaga başlaymîz.
 
Ya da
Cat Stevens
alîp atîn Yusuf Islam
músúlmanlîkka geşkende
pop muzikasîndan ayîrîlganî
dogrî bolîp bolmaganîn
tartîşmaga başlaymîz.
Tartîşmalarîmîzîñ
eñ gúzel yagî
şodîr ke
sîra man kazanamîz.
Bazîlarî o mením
yakîştîrgan sebeplerímíñ
ústúnlúgún tanîy
bazîlarî da men onîñ
kóríşín taa dogrî
ekenín kabletemen.    

Ótken ğoldaşîm şaklay
Ómírímní yazîklay
Men íşímden şîk diymen
O aytkanîmnî saymay
Men onî kuwalayman
O da kiyípín heş bîzmay.

- Kes dalganî ótken martî
Uşup ğelíñ kuyrugunda
Tabîşayîk mabet úşún
Deriyanîñ ğagasînda.

Şaklay man tawga barsak
Şaklay yeşíllíkke bayîlîr.
Hawa árúw bolganda
kaşîp kasabanîñ
kalabalîgîndan
tawga baramîz.
O yerde
Şeramet tawunda
dere boyînda
bír konîlga ğayîp
pítín-gún otîrîp
raátlenemíz.
Barganşîk, ğolda
Kíríşlíkte
kóylí apakaylar
ğolîñ kenarînda
sîralap sepetlerín
ğemíş satîp turalar.
 
Erík kórse
ótken şaklay dargîn
kíşí bolîp ğîlamsîray
"Ğanîm erík ístedí"
dep. Men de
oga fazla
tíl tóktírmeden
tartîp arabanî
bír kenarga, toktataman.
Bír sepetke
tîgîp kollarîmnî
bír awuş erík
şîgarîp karayman.
Eríkler píşken
kúneşte tîpkî kógerşín
ğúrekleríndiy ğîltîray.
Şo kógerşín ğúreklerínden
satîp alîp şaklayga
ikram etemen.
 
Şeftalí kórse ótken
şaklay dargîn kíşí
bolîp ğîlamsîray
"Şeftalí aşagîm kele"
dep. Men de:
"Amma ğanîm
sen bonday yapa-bergende
turmadan bírşiyler
ístiy-bergende
mení yorîltasîñ"
dep aytmayman
taa da arabanî
tartîp bír ğagaga
taa da toktataman.
Bír sepetke
tîgîp kollarîmnî
şîgarîp bírkaş tane
balaban şeftalí, karayman.
Şeftalíler píşken
kúneşte tîpkî ataman
ğúrekleríndiy ğîltîray.
Şo ataman ğúreklerínden
satîp alîp şaklayga
ikram etemen.
 
Şaklayga
her ğemíşten
alîp ikram
etken soñ
góñílín alaman.
Akşam úyge
barganda şaklayîñ
aşayatîrgan
şefatlísínden men de
bír tíşlem ístiymen.
O, kolîn
uzatîp şeftalí bergende
men yañgîşkanday etíp
şeftalíníñ yeríne
onîñ parmagîñ
uşun yawaşça
tíşlep óbemen. 
 
Kórmedím onday şaklay
Daametíp ğîlamsîray
Men erík ikram etsem
O ğígerímní saplay
Şeftalí alîp bersem
Búyregím şokîp karay.

- Buyur, bír şeftalí tíşle
Koramîzdan bír şeftalí
Parmaklarîñ tane-tane 
Kel óbiyím tatlî-tatlî.

Şaklay man óbíşmiytanmîz
Bíz
ótken şaklayîm man
bek óbíşmiytanmîz
bíz kayet siyrek óbíşemíz.

Sáde bazda-bír
deñíz dalgalî bolganda
sáde owakît óbíşemíz.

Ya da
tîşarda ğawun
ğawmaga başlaganda.

Ya da
kagay kuşlarî
ğîyîk-ğîyîk bakîrîp
úyúmúzúñ ústúnden
uşup geşkende.

Ya da
ne bíliyím
tolînay keşelerínde.

Ya da
ğukağúrek dúrkúlerí
seslep otîrganda. 

Ya da
sóndíríp şîraknî ğatağakta.

Ya da
saba yukudan turganda.

Ya da
aşap-toyîp
sîpîradan turayatîrganda.

Ya da
saba selamlaşîp
íşímízge ketiyatîrganda
 

Ya da
kaytîp íşímízden
úyledensoñ selamlaşayatîrganda.

Ya da
bír kanun meğlisten şîkkanda.

Ya da
awurup şaklayîñ arkasî
men onîñ
awurgan arkasîn
uwup alganda.

Bíz
ótken şaklayîm man
bek óbíşmiytanmîz
bíz kayet siyrek óbíşemíz.

Akşam bolayatîr.
Deñíz dalgalana.
Zerlek dalgalar wuralar ke
maniyení koparağak.

Kún batayatîr.
Kók bulutlana.
Kaberlerde aytalar ke
bo keşe ğawunlar ğawağak.

Deñíz yagîndan
toplaşayatîrlar ğîykîldap kagaylar
bízím úyúmúz betíne.
Bo keşe tolînay da bolağak.

Bo keşe
ótken şaklayîmîñ
awurup arkasî
men onîñ arkasîn
uwup algan soñ
başta yawaştan
moyînîn óbeğekmen
soñra ótken şaklayîm man
toya-toya óbíşeğekmíz.
 
Tílí balday bír şaklay
Heş awuzun toplamay
Tîraşsîz betleríme
Pítín óbíşín saklay
Mîyîklî erínímden
Mení óbíp toktamay.

- Toktap-tur kuş, şaytanlî
Bír solîşka músaade
Toymay kalgan şapkîn kîz
Yapkanlarîñ ziyade.

Şaklayîñ tumşugî
Şaklayîñ kalîn we kuwatlî
bír tumşugî bardîr.
Onî sáde mením íşímní-bawurumnî
parşalamaga kullansa da
o tumşugundan
heşbírzaman ayîrîlmaz.
Şaklay tumşugî man ğatar
tumşugî man turar.
Bírgún
mením íşím 
yok ta tumşugun
kaydan tapkanîn
úyreneğek boldîm.
Ewelkí bír hayattan
kalgan eken
Amazon múrenínde
kîzîl turna
bolîp ğúrgen kúnlerínden.
Men oga inandîm…
 
"Aaa, añladîm.
Men de bírwakîtlar
Akyarda wurulgan edím"
dep sîramda
ğewabîn da berdím. 
O maga inandî…
Şo man
tumşuk meselesí
o yerde píttí
o yerde kómílíp kaldî.
Çúnkí
bo meselení
bolay-típ kapatmasak
başka ómírímízde
yaşaganlarîmîzga
hesap bermege
zorînda kalağakmîz.

Íşíme kongan şaklay
Insan góñílín añlay
Ózí ózín súydúre
Ózíne kelse taşlay
Ózín sîrasîn atlap
Sabîrîmnî bek zorlay.

- Yazîk bolsîn saga, kagay
Ya bódene, ya bír torgay
Bolîp şîkkaydîñ aldîma
Tuwul sendiy, keskín gágáa.

Şaklay karzak toplay
Şaklay balîklardan
bek hoşlanîr.
Eñ bek súygen balîklarîndan
karlîgaş balîgîdîr.
Bír de taş balîgî.
Ker balîgîn da súyer
turna balîgîn da
tawuz balîgîn da.
"Olar maga
o kadar kóp uşay
ka-típ te súymem"
dep aytar. Eger bír
balîkka suklansa şaklay
kelínşek balîgîna suklanîr.
"Keşke bírgún
men de oga terakay
uşap ketsem", der.

Şaklay karzak man
ğílbíz toplamaga bek súyer.
Anasîn-babasîn yuwasîndan uşup
ketkenínden berítlí
bír súrúw karzak man
ğílbíz topladî.

Onîñ ğîyîmînda
Meleagrina margaritifera tabîlîr
dúrdane karzagî.
Heliotis iris'te tabîlîr
başka aytuwlî karzak, deñíz kulagî.

Ve túrlí-túrlí başka
kól, ğîlga bír de deñíz
karzaklarî man taşkulaklarî.

Ótken şaklay
karzaklarnî bek añlay
onlar man ótíp añlaşa
kullanîp aralarînda
ayîrî bír tíl
sîr bír tíl
ótíşe-ótíşe añlatalar
sayraşa-sayraşa bír-bírlerín
añlap kableteler. 

Ótken şaklay şúndí
mína, mením katîmda.
Barabarmîz.
Bír-bírímízní
añlap kabletmege
elímízden ne kelse
onî yasaymîz. 

Balîknî súygen şaklay
Túrlí tíllerden añlay
Bo tíllerní kullanîp
Yapkan íşí bek kolay
Kóllerden-deñízlerden
Karzak man ğílbíz toplay.

- Sakîn mení, ótken ğayka
Salma ğílbíz sîrasîna
Tîkma mení bír boşlîkka
Ekí karzak arasîna.

Elveda ótken şaklay
Búgún şaklaynî
hawaalanîna
ozgarîp kayttîm.
Ğolda konîşmadîk
sessíz edík.
Ózí kulaklîk tagîp
bútún ğol dúrkí sesledí.
Hawaalanî kalabalîk.
Bír torbanîñ
ústúne otîrgan
karap sáátke
o maga
"Máálí keldí, elveda!"
dedí. Men oga
"Elveda ótken şaklay!"
dedím. Şo man
ğollarîmîz ayîrîldî.
 
Úyge kaytsam
túrlí-túrlí şiylerge
bolağak-bolmayğakka
tolî bír úy.
Hawa kaberlerínde
Kara Deñíz men Balkanlar
bír kar boranîñ astînda
kalağaklarîn aytalar.
Ğolşîlarîñ dîkkatîna
ayta-ayta turalar:
tayyare seferlerí
iptal bolağak
hawaalanlarî, limanlar
karağollar kapalağak eken. 
Úynúñ íşínde
taa kóp
aylana-aylana tursam
elvedalîk manasîñ derenlígíne
buwulmaga başlayğakman.
 
Elvedalîk
koparîlmadan solgan gúl.
Elvedalîk
totîrîlmagan kade
boş kalgan şanak.
Elvedalîk
kulagînda bîzîldagan sessízlík.

Elvedalîk
keleğegíñ túkenmegen tasawurlarî.

Elvedalîk konîsînda
bílmeñíz kerekken herşiy bodîr.

Mením
bír ótken şaklayga
yaşagan sewdama
búgún nokta. 
Nokta we tamam.
Yarîndan dewam.
 
Ótken şaklay, elvedalar,
Aydîn kókler, hoş hawalar,
Deñíz aşîp şo taşlîklar
Álemíne raát uşuşlar!

Ğanîm kîzdîrmay saraylar
Dúrdaneler men merğanlar.
Káfiy maga óz evrením
Ata ğurtî, ak kefením…

Ótken şaklayîñ asîl atî
Ótken şaklayîñ asîl atî
Şaklay tuwul.
Men oga
íşímní-bawurumnî parşalagan
kuwatlî bír tumşugî bolganî úşún 
Şaklay dep aytîp alîşîp kaldîm. 
Yoksam
menden atîn sorasañîz
men onîñ atîn bírem bílmem.
Çúnkí bíz
heşbírzaman bír-bírímízden
asîl atîmîznî soramadîk.
Çúnkí bíz
heşbírzaman bír-bírímízden
asîl kím ekenímízní soramadîk.

Men sáde onday alîşîp kaldîm.
Men oga onday aytaman.
O mením úşún  Şaklay
O mením úşún Ótken Şaklay.
 
Ótken Şaklay
ortalîkka súygí bagîşlar.

O onîştan tuwgan
súygí bagîşlamaga
súygúnúñ ózegí
bolmak úşún tuwgan.

O onîştan tuwgan
bo dúniyanî
ózín gúzellígí men
ózín árúwlígí men
ózín ğuwaşlîgî man
ózín inğelígí men
ózín letafetí men
kuşaklap almak úşún tuwgan.

O onîştan tuwgan.
 
Men men dost bolgan şaklay
Akîlîmdan heş taymay
Inanîlmaz bír masal
Mením atîm tanîmay
Omîzîma baş salîp 
Ózínkísín de saklay.

- Insanulî kolîñnî
Ber uşayîk taşlîkka
Saray kurup merğandan
Yaşatayîk adem-ğayka.

Şaklay oyîn miydanînda
"Ğanîm ótken şaklayîm
búgún akşamga
kîzîl entaríñní
kíyseñ bolîr mî?
Neşín deseñ
sen kîzîl renkke
baylîk beresíñ.
Kíyersíñ ğañî rugan
ayakkabîlarîñnî da.
Neşín deseñ
sen ruganga
kózní algan
ğîltîrîmlar beresíñ.
Sen ústúñe ne kíyseñ
beríp oga bír ústúnlúk
ózíñ ústúnlúgúñ
astîna parmak basasîñ."
 
Aytmadan geşmiyím
şaklayga kóre
ókşelí ayakkabî
hayatîñ eñ balaban
heweslerínden sayîlîr. 
Ótken şaklay
"Ókşelí ayakkabî
kîskaayaklînîñ bağagîn
gúzelleştíríp ğúrúşúne
letafet katar"
dep aytar
onîñ fíkírí bodîr.
"Şaklay, saga da
aytkan edím mí?
Akşamga oyîn
miydanî ázír
şîgayîk şo miydanga."
 
"Oyîn miydanîñ ortasîna şîkmaganşîk
kalk bízge baş kaytarmaz
kalk bízge kol şarpîldatmaz."

"Eger oynagan oyînîña gúwenseñ
mína, sáde añlap oynaganlarga
awur hawa okîyğak
buyur miydanga.
Oynamak tírílík
oynamamak kastalîk."

"Ğañî ayakkabîlarîñ
ayagîn sîga mî?
Belletmemege şalîş
arabamda alîp keldím saga pápíş."

"Ótken şaklayîm
kúlúmsúrep oynaganda
bek ğazibelísíñ."
 
Ótken yeşílkóz şaklay
Moynîm sarîp kuşaklay
Boş ber dep ğalbarsam da
Ekí kolî boşamay
Súymem sení desem de
Sîkkanî heş ğîmşamay.

- Ğabîştîñ túşúnğeme
Uşup ket, ğîrtuwğî kuş
Sende merhamet bolmaz
Tuygî awğusî baykuş.

Şaklay blue-jeans kíygende
Ótken şaklayîm man
búgún akşam
kíyíp blue-jeans-lerímízní
şîgağakmîz kasaba íşíne.
Aytkan edím mí?
Şaklay blue-jeans kíygende
blue-jeans oga
bek yakîşa.
Kazana ayîrî bír hawa
bír azatlîk
bír ózbaşlîk.
Şîgağakmîz heş tanîlmagan
bír ortamga.
Kenardakî bír mallede
tabîp kíşkene
bír kîrşîma
ğaşînmaga álemínde.
 
Búgún akşam
kíyíp blue-jeans-lerímízní
delí kíşílerdiy
ğanîmîz ne ístese
onî yapağakmîz.

Íşíp şarap
kade artîndan kade
dumanlatîrmîz sígara
íşe-íşe
aylandîrtîrmîz baş-kafa.

Úş aylîk kozîlarday
otlakka şîkkanda
oynarmîz bíz de sekíre-sekíre
şo kíşkene
kîrşîmanîñ ortasînda.
 
Soñra
adam-akîllî terlegen soñ
batkanda kafalarîmîz
adam-akîllî dumanga
bírleştírírmíz ğúrek
takîldamalarîmîznî
beríp kulak-kulakka
basîp kókírek-kókírekke.

Búgún akşam
şaklayîmnî óbeğek bolaman
şo yabanğîlîk
dúniyanîñ ortasînda
şo eğnebiyler arasînda.
 
Ak-Murun'da bír şaklay
Ğígerímní tîrnaklay
Mením ğanîm ateşte
Ağînîp bír suw atmay
Men ğanîp kúl bolsam da
Aylanîp ta karamay.

- Kollarîm arasîna
Kel şaklay, kel yaramaz
Wak sabiy bír óbúwden
Karlîgaş bírem kaşmaz.

Şaklayîñ yîkpalsîzlîgî
Bír yîkpalsîzdîr
bo ótken şaklay.
Kím men ómírínde
sayragan bolsa da
illa bír yerlerden
şîgîp bírşiyler
ya bazî sebepler 
ílíşkísí yaman hálde
soñîşlangandîr.

Síptí sayraganda
Jim Morrison'nîñ sesín súyúp
onîñ artîndan sayrap ğúrgen.
The Doors man Jim
kaysî yerge barsa
o da onda edí
artîndan o da
heş kalmaz edí.
 
Hoşlanîp Jim de onîñ ótíşínden, oga
úyretken kóp şiyler.
"Ózíñní atmalîsîñ
eñ balaban
eñ zor
eñ korkînş
eñ şeşílmez
korkîlarîñ arasîna.
Alîşîp kalganda
o balaban korkîlarga 
başlaganda korkmamaga
kutulağaksîñ
azatlîk korkîsîndan da.
Mína, bodîr azatlîk!"
dep añlata edí
Jim oga
onîñ ótíşínden hoşlanîp.

Bírgún
Paris'te ekende
ótíp pítírgen soñ
egleníp bír kenarda
sokaklarîñ barînda
ğalbarîp Jim şaklayga
"Maga da
wakît-wakît
zaman-zaman
bírew men paylaşmayğak
bírkaş dakka kerektír"
dep aşîp kapîsîn
abdestkanaga kírgen.

Terí pantolanlî
Kertenkele Tañrî
bírtaa aşîp kapînî
şîkmagan eken.
 
Şaklay soñra
Elvis Presley'níñ kîywaldawuna
ğúrek baylap ğúrgen
amma maalesef
taa da ogîrsîz
taa da yîkpalsîz şîkkan.
Hakkîykatîn Elvis oga
bazda-bír
kiyípí yerínde bolsa
"There will be peace
in the valley"
dúrkúsún kîywaldar edí.
Amma torasî şo ke
şondan başka
Elvis oga
fazla zaman
ayîrmaz edí.

Elvis Presley
hewesín taa bek
şelpeklerden-tatlîlardan
almaga
alîşîp kalgan edí.
Bonîñ úşún
zamanîñ kóbísín
şekerler úşún
tatlîlar úşún
ayîrar edí
zamanîñ kóbísín
onlarîñ arasînda
geşírer edí.
Şonday etíp
1977 senesíñ
awustos ayînda
bír şelpegíñ ústúne
fazla şeker kaşîrganda
Kral Elvis te
taşlap ğañgîz şaklaynî
ketíp bírtaa kaytmadî.
 
John Lennon man
şaklay tabîşkanda
ekewúñ de
bútún hayatî deñíştí.
John oga
aşîk kózí men
kóríntíler kórmege
úyretmege başladî.
O da
bonday dersler alganîna
bek kopayîr edí.
Bírí-bírísín kayet
sayar edíler.
Ayîrîlmadan sáde
koltîklaşîp óter edíler.
Biñ bereket
bar eken dúniyada adalet.
 
Amma kîzganşlîk
tuwul mî, saga?
Torasîn aytağak bolsak
John Lennon man
bolgan íşín-ílíşkísín
kópten pítírgen
Yoko Ono
"Men súyúp o kadar onî
men kolîñ tersí men
iteldím kaldîm"
dep ğîlanîp
Mark David Chapman atînda
bír şerefsízní ódep
1980-de
aralîk ayînda
John'nî kurşunlap
ótíşín kesken eken.
 
Bondan soñ
dargîn-dargîn
kaswetlí-kaswetlí
umutsuz-umutsuz
sîrtîn tayatmaga
yerí kalmagan şaklay
bír kaplîmbakaday
tartîlîp óz kabîgîna 
uzun bír súre
terk etkendiy dúniyanî
onday etíp yaşadî.
Kóríp sáde bazî úy íşlerín 
kúnnúñ kóbísín
úyúñ íşínde
geşírer edí.
Bo turum kíríp hayatîna
Freddy Mercury
hayatî aydînlanmaga
başlaganşîk súrdí.
 
Freddy men de
herşiy baştan alîndî.
Şaklay Freddy'ge
Freddy demez edí
Faruk der edí.
Turmadan
kalk Faruk'nî
yersíz yamanlaganîn aytîp
şaklay Faruk'ka
toz kondîrmaz edí.
Bírgún oga
sayrap Faruk
"I want to be free"
şîgîp kastanege bargan.
Bírtaa kastaneden kaytmagan.
Şaklay taa da ğañgîz-ğañgîz
koşaksîz bír kuş kalgan.
Yîkpalsîz bír hayat
yîkpalsîz bír şaklay.  
 
Yîkpalsîzman dep şaklay
Keşe-kúndúz bakîrîklay
Tuzlî balîk uzattîm
Heş kabletmiy, heş almay
Tírí balîk ta berdím
Tumşugun bírem salmay.

- Ğok bolsîn bonday yîkpal
Yemek tuwuldur dertím
Mení bírew añlamaz
Maga sayramak lázîm.

Bír şaklay kabîp ğuttum
Bírgún
ğazîñ-gúní gálíba
óz azbarîmda
otîrîp úyúm aldînda
okîp renklí meğmuwamnî
ázír ertengí kaweme
aşayatîrganda yemegímní
beşínğí sayifaga
kózlerímní
soganday patlatkanîmda
bír parşa
pener alağak boldîm
bír parşa
sak bolmadîm
şanagîñ kenarîna
kelíp kongan
bír şaklay kabîp ğuttum.

Ay-way
bír şaklay
o da ótken terakay
ne yaptîm men
degenşík
n-íşledím men
degenşík
sak bolgaydîm
degenşík
endí ka-termen
degenşík
tomalanîp şo şaklay
bír ğutum ewel sarîmay
man maylangan bogazîmnî
kullanîp taydîraktay 
tayîp kettí
karînîma. 

Kórdíñ mí kaday?
Yaramaz şaklay
Wahşiy kagay
Moynîm baylay
Ózí ótken kuşka uşay.

N-íşliyím endí?
Ka-ttí ettí
íşliyğegín íşledí
maksatîna ğettí
kíríp íşíme yerleştí.

Ka-ttí yaptî
ózín attî
íşíme battî
yerín taptî
raátím sattî.

 
Endí men
ne kadar
beş para bermiyím
íşíme karay-beriyím
yakîşmaz mením yaşîmda
bír erkekke
desem de
bolmay.

Ağîmasîz şaklay
sáde íşíme
kírgení men
nokta koymay.

Merhametsíz kagay
sáde karînîma
konganî man
toymay.
 
Hergún, her sáát
Tapkanda fîrsat
Koşaksîz sebat
Boşîna lugat
Tabîlmaz neğat
Túmşugî alat
O kaza bír hat
O aşa nurbat.

Burgulap ğúregímní
bír teşík aşa
bír teşík aşa.
Yaslanîp góñílíme
raát yuwalana
raát yuwalana.
 
Yemegíme sak bolmay
Kabîp ğuttum bír şaklay.
Góñílíme kol salîp
Şokîy-şokîy parşalay
Ğúregím men egleníp
Ístegeníndiy oynay
Kózín ğumup yuklasa
Kanat astînda saklay
Ğawun ğawsa íşíne
Yerleşe de yuwalay.

Túrbeler
Kasîmda bulutlar boz úyek sebeler
Kóy karawullarî bastîrîp başîna 
Yas kaytîk kalpagîn úy-úyden taşîna
Kóydeşíñ yukusun korşalap, túrbeler.

Onlarîñ tíşí sert íşten lákin ğuwaş
Kóylíge rast kelse saklanîr kólgede
Sîypalap geşerler itlerní úrgende
Sokağîñ her taşî man onlar arkadaş.

Şakîrîp ezanlar şalganda dawullar
Kuş túgún tókkende kaltîrap hawalar
Sîralar-sîralar tízílíp askerler

Tatarlîk ordîsî kuwetín miydanga
Salağak kósteríp álemge-dúnyaga
Topraklar eşílílíp şîkkanda túrbeler.
--- End of Additional Example Texts ---
